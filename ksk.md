[Назад към началната страница](https://ksk-su.github.io)

<br>

**Информацията на тази страница е обновена за последно на 01.10.2025.**

<br><br>

Често кандидат-студентите допускат някои грешки при търсенето на информация за кандидатстудентската кампания \(КСК\). Такива грешки са например:

- намиране на информация от **неофициални** и **недостоверни** източници като произволни сайтове в интернет, публикации в социалните мрежи и хора, които не отговарят пряко за кандидатстудентската кампания;
- намиране на информация, която е от официалните сайтове, но е за **минали години**.

Затова когато търсите информация за КСК \(а и не само за нея\), е важно да намирате **вярна** и **актуална** информация. За тази цел трябва да познавате **официалните информационни канали** на структурите на Софийски университет \(СУ\).

<br><br>

Тъй като сте кандидат-студенти, т.е. все още не сте приети в СУ, може да считате, че към момента за вас конкретно единственият достоверен източник на информация е официалният [сайт на СУ](https://www.uni-sofia.bg).

От целия сайт на СУ за вас най-важен е разделът за приемане на студенти след **средно** образование. Може да го намерите в основното меню на сайта - [СУ >> Прием >> Прием за образователно-квалификационна степен „Бакалавър“ и „Магистър“ след средно образование](https://www.uni-sofia.bg/index.php/bul/priem/priem_za_obrazovatelno_kvalifikacionna_stepen_bakalav_r_i_magist_r_sled_sredno_obrazovanie). След това трябва да изберете **текущата** година за актуална информация.

Това е списък с неща, на които да обърнете внимание по време на КСК.
- Приблизителна хронология на КСК.
  - през октомври - започват кандидатстудентските курсове с цел подготовка за кандидатстудентските изпити;
  - в края на декември и началото на януари - публикува се правилникът за приемане на студенти след средно образование. Има две изпитни сесии;
  - в края на януари и началото на февруари - подават се документи за първата изпитна сесия;
  - през март и април - провеждат се изпитите от първата изпитна сесия;
  - междувременно до средата на май - подават се документи за втората изпитна сесия;
  - през юни - провеждат се изпитите от втората изпитна сесия и се подават документи за класирането;
  - през юли - обявява се класирането и се записват приетите кандидат-студенти;
  - в края на август и началото на септември - обявява се допълнителен прием на студенти, ако има останали свободни места в някои специалности.

- Повече информация за кандидатстудентските курсове ще намерите на сайтовете на отделните факултети \([СУ » Университетът » Факултети](https://www.uni-sofia.bg/index.php/bul/universitet_t/fakulteti)\). Курсовете са платени като целта им е да ви подготвят по-добре за кандидатстудентските изпити. Не е задължително да посещавате такива курсове. Може да се явите на кандидатстудентските изпити без да сте записвали тези курсове.

- Всяка година се публикува правилник за приемане на студенти след средно образование. Всяка година този правилник е с **различни** процедури и дати. Затова трябва да търсите информация само и единствено от правилника за съответната година.

  - **Пример.** През учебната 2025/2026 година вие сте в 12-ти клас. Ще се явявате на изпити през март/април и през юни 2026 година. Следователно ще бъдете в първи курс през учебната 2026/2027 година. Затова вие трябва да търсите информация само от „Правилник за приемане на студенти в Софийския университет „Св. Климент Охридски“ за учебната 2026/2027 г.“.

- Правилникът за приемане на студенти, програмите за изпитите, такси за явяване на изпити, графикът на изпитите по дни и часове, местоположение на сградите на СУ, разпределение на кандидат-студентите по зали за изпитите, начини за идентифициране на резултатите от изпитите \(т.е. начини да си видите изпитната работа и да проверите защо така са ви оценили\), балообразуването, места за прием в специалностите, годишните такси за обучение, информация за допълнителен прием през септември, кои такси се възстановяват при отписване от университета и т.н. се обявява в раздела за приемане на студенти след средно образование. Там ще намерите телефонни номера за кандидатстудентска информация и линк към системата за подаване на документи за изпитите и класиранията. Тук нарочно не е посочен линк към тази система, защото той се променя всяка година и се обявява в правилника.

- Цялата гореспомената информация се публикува през различни периоди от годината, а не наведнъж в началото на годината. Затова е препоръчително редовно да следите този раздел за нова публикувана информация.

- В правилникът е описано точно от кога до кога какви документи се подават и през кой сайт. Внимавайте да не изпуснете сроковете!

- В правилникът са описани начините за приемане на студенти. Освен с изпити на СУ и с държавни зрелостни изпити \(ДЗИ, матура\) в някои специалности може да бъдете приети с резултати от олимпиади, състезания, турнири и т.н. Някои училища в България имат вътрешни изпити, чиято оценка се смята за равна на оценката от изпитите на СУ. В някои специалности допълнително се изисква и сертификат за ниво на определен чужд език. Проверете внимателно всички начини, чрез които може да влезете в желаната специалност и изберете най-подходящите за вас.

- Обърнете внимание на това коя оценка участва в балообразуването, в случай че имате оценка от ДЗИ и оценка от последните 4 години в училище по даден предмет. Преценете на кой ДЗИ да се явите.

- Ако ще кандидатствате с оценка от олимпиада, конкурс, състезание, турнир, вътрешен изпит и т.н. проверете какви документи трябва да извадите, за да ви зачетат оценката. Ако не намерите информация в правилника, се обадете на телефонните номера за кандидатстудентска информация. Преди да попитате какво и да е подробно обяснете конкретно вашата ситуация - от кое училище сте, с какво кандидатствате и за коя специалност. Не се подвеждайте по информация от други ученици и родители, които изобщо не е сигурно какво и откъде са чули/разбрали!

- Обикновено идентифицирането на писмените работи през първата изпитна сесия се извършва по различно време за различните изпити и факултети, а за втората изпитна сесия - за всички изпити в едни и същи дни, които са предварително обявени в правилника за приемане на студенти. Тази процедура се извършва само за информация на кандидат-студентите и не е задължителна.

- Не се подвеждайте по минималните балове за минали години! Минималните балове зависят от няколко фактора, които се променят всяка година - броят на кандидатстващите за дадена специалност, броят на местата за прием, трудността на кандидатстудентските изпити, правилата за образуване на състезателен бал.

  - **Пример.** През дадена година максималният бал за влизане в дадена специалност е 36, а след класирането се оказва, че минималният е 30,20. През следващата година една от оценките при образуване на състезателния бал отпада и така максималният бал става 30, а след класирането се оказва, че минималният е 29,50. Ако само гледате двете числа, то може да заключите, че минималният бал пада през втората година. Реално обаче резултат от 29,50 при максимален 30 е много по-добър от резултат 30,20 от максимален 36. Аналогичен ефект се получава и при рязка промяна на местата за прием в дадена специалност и при създаване на нова специалност. Когато сравнявате минималните балове проверете местата за прием, балообразуването и трудността на изпитите за съответната година от раздела за приемане на студенти след средно образование.

  - Брооят на местата за прием по направления за обучение всяка година се утвърждава с ново решение на Министерски съвет съгласно чл. 9, ал. 3, т.6 от [Закона за висшето образование](https://lex.bg/laws/ldoc/2133647361). Това решение се публикува на сайта на Министерство на образованието и науката в меню [Нормативни актове >> ПМС и РМС](https://www.mon.bg/dokumentatsiya/normativni-aktove/pms-i-rms/) в секцията за съответната година. Конкретният брой на местата по специалности, форми на обучение, квоти и пол, наречен разгърнат план за прием, се утвърждава от Ректора на СУ съгласно чл. 5, ал. 2 от [Правилника за образователните дейности в СУ](https://www.uni-sofia.bg/index.php/bul/universitet_t/administrativna_struktura/pravilnici_na_su). След това този документ се публикува на сайта на СУ в раздела за кандидат-студенти.

  - На [този линк](https://mega.nz/folder/vYQHwToI#Pr88P-ek8SQIqYpRQg0Z2A) ще намерите информация за минималните балове от по-минали години. По-актуални данни търсете във форумите в интернет и във фейсбук. От 2020 до 2022 г. включително голяма част от кандидатстудентските изпити не бяха проведени, заради пандемията. При свалянето на файловете трябва да знаете, че:

    - през последните години се откриха нови специалности, които не присъстват във файловете от линка;

    - нулев прием означава, че не се приемат студенти в съответната специалност за конкретната година;

    - до 2023 година включително имаше 3 етапа на класиране през месец юли;

    - [по информация от 10.07.2018 КСК 2017 е последната с разлепени списъци на стената на ФХФ](https://www.uni-sofia.bg/index.php/bul/novini/novini_i_s_bitiya/p_rvo_klasirane_na_kandidat_studentite_za_uchebnata_2018_2019_g_v_sofijskiya_universitet);

    - [по информация от 13.09.2018 ФНПП се преименува на ФНОИ](https://www.uni-sofia.bg/index.php/bul/novini/novini_i_s_bitiya/fakultet_t_po_nachalna_i_preduchilischna_pedagogika_na_sofijskiya_universitet_stava_fakultet_po_nauki_za_obrazovanieto_i_izkustvata).

- Независимо какви оценки имате, ако не подадете документи за класиране, няма да бъдете приети в СУ. Внимавайте за сроковете!

- Не се подвеждайте по името на специалностите, когато ги избирате. Проверете дадената специалност към кой факултет е и какъв е учебният ѝ план, т.е. какви предмети се изучават. Информация за това може да намерите на сайта или от отдел „Студенти“ на съответния факултет.

- Когато избирате за кои специалности ще кандидатствате, задължително проверете на какъв език се преподават всички учебни предмети. Информация за това може да намерите на сайта или от отдел „Студенти“ на съответния факултет.

- По информация от 04.01.2023 СУ има [филиал в Бургас](https://www.uni-sofia.bg/index.php/bul/novini/novini_i_s_bitiya/sofijskiyat_universitet_sche_razkrie_p_rviya_si_filial), а от 26.03.2024 също и [книжарница](https://www.uni-sofia.bg/index.php/bul/novini/novini_i_s_bitiya/knizharnica_na_universitetskoto_izdatelstvo_sv_kliment_ohridski_sche_otvori_vrati_v_burgas).

- При подаване на документи за класиране освен специалностите ще трябва да изберете формата и типа на обучение.

  - Формите на обучение са две - редовно и задочно. При редовното обучение имате лекции и упражнения всяка седмица. При задочното обучение материалът за семестъра се преподава в рамките на няколко предварително определени дни като през останалите месеци няма присъствени занятия. Някои специалности имат само редовна форма на обучение!

  - Типовете на обучение са две - държавна поръчка и платено обучение. Разликата между тях е само в парите за обучение. При държавната поръчка държавата поема част от обучението. Затова семестриалните такси обикновено са в размер на няколкостотин лева. Имате право да завършите само една специалност за всяка образователна степен \(бакалавър, магистър, доктор\) като държавна поръчка. Следващите специалности от същата степен се записват като платено обучение. При платеното обучение таксите обикновено са в пъти по-високи. Някои специалности имат само един от двата типа обучение!

- При подаване на документи за класиране винаги подреждайте специалностите, за които кандидатствате, по реда на желание, а не по реда на най-вероятно приемане! Системата винаги ще вземе оценките, които образуват най-високия бал за вас. Системата винаги ще ви качва нагоре по реда на специалностите към първата най-желана такава.

  - **Пример.** Иван иска да бъде приет в специалност А. Той обаче знае, че в специалност Б се влиза по-лесно с по-нисък бал. Иван няма голямо желание да учи специалност Б. Той си подава си документите в реда **първо Б, после А** с идеята, че ако не го приемат в А, то поне ще е приет в Б. След класирането се оказва, че Иван има достатъчен бал за приемане и в двете специалности. Заради правилата за приемане той има два избора - или се записва в специалност Б, или не се записва и кандидатства отново догодина. Иван няма право да запише специалност А. Той е недоволен, но грешката е негова, а не на системата.

  - **Пример.** Иван иска да бъде приет в специалност А. Той обаче знае, че в специалност Б се влиза по-лесно с по-нисък бал. Иван няма голямо желание да учи специалност Б. Той си подава си документите в реда **първо А, после Б**, защото това е редът на неговите желания. След първо класиране се оказва, че Иван има достатъчен бал за приемане в Б, но не и в А. Той подава документи за участие във второ класиране като знае, че се бори за място в А, но вече има гарантирано запазено място в Б. След второто класиране се оказва, че са се освободили места в А и той се записва в А. Иван е доволен, защото при подреждането на специалностите ги е наредил според желанията си, а не според това къде има шанс да бъде приет. Дори Иван да не беше приет на никое от класиранията в специалност А, то той винаги щеше да има запазено място в Б.

- Класирането се извършва в няколко поредни седмици през юли. Към момента записването не може да се прави онлайн и се извършва на място в сградата на съответния факултет.

  - Обикновено всяка година има студенти от горен курс, които ще ви помогнат при записването.

  - Семестриалната такса е половин годишна такса, защото за цялата учебна година има два семестъра. Преди да плащате таксата проверете колко е тя в раздела за приемане на студенти след средно образование. В някои случаи \(висок бал при определени специалности, прием в защитени специалности по критериите на МОН и/или социални проблеми и т.н.\) може да бъдете освободени от семестриална/и такса/и за определен период.

  - За записването най-вероятно ще трябва да платите допълнително за издаване на задължителна електронна студентска карта. Има няколко вида карти, които имат различни функции и цени. Физическа студентската карта обикновено се получава в библиотеката на съответния факултет. Повече актуална информация за тях ще намерите на [isic.bg](https://isic.bg).

  - Комплектът документи, който трябва да се попълни за записването, се продава в книжарниците в сградите на СУ. Не купувайте документи от други места, защото рискувате да попаднете на грешни/непълни/фалшиви документи.

  - В правилника за приемане на студенти е посочено какво е нужно за попълване на комплекта документи \(снимки и др.\). Препоръчително да сте подготвени с химикалки, ножица и лепило.

  - При подаване на попълнените документи в отдел „Студенти“ трябва да разберете кой е вашият факултетен номер. Важно е да го запишете и запомните за следващите няколко години. Той е уникален идентификатор на всеки студент в световната мрежа за споделени университетски ресурси eduGAIN, свързан е със студентската ви карта и ще ви трябва, за да получите достъп до електронните системи на университета.

- Проверете дали университетът има право да задържи дипломата ви за завършено средно образование, в случай че ви е необходима за кандидатстване в няколко университета и/или постъпване на работа. Повече информация ще намерите на сайта на Министерство на образованието и науката. Ако ви е необходимо сканирано копие на дипломата, то може да изтеглите такова от [регистъра на документи за завършено образование](https://regdiploms.mon.bg).

- Ако не влезете в желаната специалност на първо класиране, внимателно прочете правилника и проверете изискванията за участие в следващо класиране.

- Ако след последното класиране влезете в специалност, която не желаете, може да се преместите в желаната такава. Обикновено \(но не винаги!\) това става в края на първи курс при определен успех. За повече информация за условията за преместване се обърнете към отдел „Студенти“ във вашия факултет.

  - Имайте предвид, че след преместването ще трябва да вземете допълнителни изпити, които са в новата специалност, но вие не сте имали в старата. Така заради тези невзети изпити няма да може да кандидатствате за някои от стипендиите в университета.

- Понякога през септември се обявява допълнителен прием на студенти за някои конкретни специалности, в които са останали свободни места.

- Документи, които удостоверяват студентския ви статус като физическа студентска карта и студентска книжка, ще получите след началото на учебната година. Ако преди това трябва да потвърдите пред дадена организация или институция, че вече сте студент, то трябва да попълните уверение по образец в отдел „Студенти“ на вашия факултет. Уверението се купува от книжарница в сградата на факултета. За издаване на месечна или годишна карта за обществения транспорт в София с намаление за студенти в пунктовете на Центъра за градска мобилност може да ползвате мобилното приложение на някои от студентските карти или просто уникалния номер на студентската карта, който сте получили на електронната си поща, без да трябва да изваждате уверение от отдел „Студенти“.

- През последните години СУ поддържа и специална фейсбук страница за КСК. На нея се публикуват новините за кандидат-студенти от сайта на СУ и новините от системата за документи на кандидат-студентите.

  - Коя точно е страницата за КСК за дадена година се обявява в някоя от новините за кандидат-студенти на сайта на СУ. Имайте предвид, че във фейсбук има други фалшиви страници, които публикуват **грешна и/или непълна и/или неточна** информация за КСК. Най-добре следете за актуална информация от официалния сайт на СУ и от системата за кандидат-студенти!

- Ако се интересувате от други неща, свързани с вашия факултет, може да попитате колегите от по-горни курсове в съответните групи във фейсбук. Препоръчително е да използвате търсачката за публикации и коментари в дадена група преди да зададете въпрос. Някои факултети имат и други групи освен посочените тук. Във фейсбук групите освен студенти участват също преподаватели и административни служители от университета, бъдещи работодатели и др.

  - [Софийски университет](https://www.facebook.com/groups/18700452233)
  - [Sofia University](https://www.facebook.com/groups/2212736563)
  - [СУ, Философски факултет (ФФ)](https://www.facebook.com/groups/308895262628716)
  - [Исторически факултет (СУ): Новини и събития](https://www.facebook.com/groups/193060700715541)
  - [Факултет по Педагогика, СУ](https://www.facebook.com/groups/130635530287462)
  - [СУ, Факултет по славянски филологии (ФСФ)](https://www.facebook.com/groups/784859111557612)
  - [СУ, Факултет по класически и нови филологии (ФКНФ)](https://www.facebook.com/groups/101345076681257)
  - [СУ, Факултет по математика и информатика (ФМИ/FMI)](https://www.facebook.com/groups/261945680647468)
  - [FMI](https://www.facebook.com/groups/178139872222344)
  - [СУ, Физически факултет (ФзФ)](https://www.facebook.com/groups/1717494148476039)
  - [Студентска Общност на ФзФ на СУ](https://www.facebook.com/groups/555689371667524)
  - [СУ, Факултет по химия и фармация (ФХФ/FCP)](https://www.facebook.com/groups/571270986270187)
  - [Студенти във Факултета по Химия и Фармация на СУ](https://www.facebook.com/groups/1391154771115749)
  - [БФ](https://www.facebook.com/groups/49377031100)
  - [СУ, Геолого-географски факултет (ГГФ)](https://www.facebook.com/groups/736933149718715)
  - [СУ, Юридически факултет (ЮФ)](https://www.facebook.com/groups/1543315625906246)
  - [ФЖМК - СУ](https://www.facebook.com/groups/18429329360)
  - [ФЖМК - студенти, преподаватели, приятели](https://www.facebook.com/groups/420252909827818)
  - [СУ, Стопански факултет (СФ/FEBA)](https://www.facebook.com/groups/1412248409014398)
  - [Богословски факултет, СУ](https://www.facebook.com/groups/298565894615903)
  - [Студенти в БогФ. на СУ.](https://www.facebook.com/groups/355977727909807)
  - [СУ, Факултет по науки за образованието и изкуствата (ФНОИ/FSEA)](https://www.facebook.com/groups/706797756074320)
  - [Медицински факултет-Софийски Университет "Св. Климент Охридски"](https://www.facebook.com/groups/125116868474)
  - [Медицински факултет, Софийски университет "Св. Климент Охридски"](https://www.facebook.com/groups/1771570939773972)

- На сайта на [Рейтинговата система на висшите училища в България](https://rsvu.mon.bg) може да сравните обучението в отделни специалности в различни университети.

- Проверете дали трябва да плащате здравни осигуровки за месеците между завършването на гимназията и началото на учебната година в университета. Повече информация ще намерите на сайта на [Национална агенция за приходите](https://nra.bg/wps/portal/nra/osiguryavane/zdravno-osiguryavane/studenti).

- Препоръчително е да си извадите ПИК \(персонален идентификационен номер\) от НАП \([Заявление за ползване на е-услуги с ПИК](https://nra.bg/wps/portal/nra/uslugi/izdavane-na-udostoverenie-za-pik) и [Получаване на персонален идентификационен код /ПИК/](https://nra.bg/wps/portal/nra/uslugi/poluchavane-na-personalen-identifikacionen-kod)\).

- Министерство на образованието и науката отпуска допълнителна стипендия въз основа на резултатите от държавните зрелостни изпити \([Министерство на образованието и науката >> Висше образование >> Справки и прием във ВУ >> Допълнителна стипендия въз основа на резултатите от държавните зрелостни изпити](https://www.mon.bg/visshe-obrazovanie/spravki-i-priem-vav-vu/dopalnitelna-stipendiya-vaz-osnova-na-rezultatite-ot-darzhavnite-zrelostni-izpiti)\).

- Ако сте в София за кратко и имате нужда от градския транспорт, то най-елементарно е да ползвате дебитна карта \(физическа пластика или електронна карта през смартфон\) за билет като просто платите с нея на електронните четци във всеки автобус, трамвай и тролей. В метрото е същото, но четците са при въртележките за вход. Ако ви срещнат контрольори, то представяте картата, с която сте платили.

  - Защо е най-добре в този случай да се пътува така, може да се разбере, като се прочете актуалния вариант на цялата [Наредба за реда и условията за пътуване с обществения градски транспорт на територията на Столична община](https://sofia.obshtini.bg/doc/3526687) и се сравнят всички възможности. Краткото обяснение е, че не ползвате допълнителни карти, не чакате по опашки на будки за същите карти, не купувате по-скъпи билети от шофьорите на наземния транспорт, не сте зависими в броя на билетите от трафика, редовен пътник сте с документ, който така или иначе е ваш, максимално ще платите 4 лева за деня и може да обикаляте неограничено през целия ден. В тази цена не влиза нощният транспорт от полунощ до ранната сутрин.

- Ако пътувате до София с влак, то може да купите билети за БДЖ онлайн през сайта [БДЖ билетоиздаване](https://bileti.bdz.bg). Така може да си запазите място и да не чакате на опашки на гишетата.

<br>

[Назад към началната страница](https://ksk-su.github.io)
