[Назад към началната страница](https://ksk-su.github.io)

<br>

**Информацията на тази страница е обновена за последно на 04.10.2023.**

<br><br>

**Пояснение**

Софийският университет обединява 16 факултета със стотици бакалавърски, магистърски и докторантски програми. Това води до значими разлики в обучението на студентите. По тази причина обясненията надолу са дадени в много общ вид. Конкретика по всички въпроси трябва да потърсите от служителите в съответния факултет. Линкове към споменатите електронни системи има най-отдолу на тази страница.

<br>

**Академичен календар**

Учебната година се открива на 1 октомври сутринта от ректора в ректората \(централната сграда на университета\), но някои специалности имат уводни курсове още през септември. През следобеда на същия ден се състои откриването по факултети и специалности. Конкретна информация за това се публикува на [СУ >> Студенти >> Академичен календар](https://www.uni-sofia.bg/index.php/bul/studenti/akademichen_kalendar). Там е посочена продължителността на семестрите, сесиите и ваканциите. Учебната година се състои от два семестъра и три сесии. Семестрите са зимен \(от октомври до януари\) и летен \(от февруари до юни\). Зимната и лятната сесии започват след края на съответния семестър. Поправителната сесия е в края на август и началото на септември. През нея може да се явите на невзети изпити както от текущата, така и от минали учебни години.

<br>

**Семестриални такси**

Семестриалната такса е половината на годишната такса за обучение. Тя се плаща в началото на всеки семестър. При повишаване на семестриалните такси обикновено се използва правилото за заварено положение - таксата на вече приет студент не се променя до края на обучението му.

<br>

**ECTS кредити**

При обучението в СУ се използва единна европейска рамка за оценяване на придобитото образование - European Credit Transfer and Accumulation System \(ECTS\). Целта на тази система е лесна съпоставка на висшето образование между отделните държави. Всеки учебен предмет, практика, дипломна работа, държавен изпит и т.н. отговаря на определен брой ECTS кредити. ECTS кредитите отразяват колко време трябва да инвестирате и колко знания ще получите при успешно завършване на конкретна учебна дисциплина. Ако даден предмет е оценен с повече ECTS, то би трябвало да изисква повече усилия за усвояване на материала. За да завършите дадена специалност трябва да съберете минимален общ брой кредити от всички учебни занятия през периода на обучение. Обикновено този минимален брой е 30 ECTS кредити умножен по броя на семестрите на специалността.

<br>

**Курс, поток, група**

Специалностите в СУ имат различен брой години на обучение. Това са курсовете. По-големите специалности са разделени на потоци. Обикновено лекциите се водят по потоци. Възможно е лекциите на различните потоци да се водят от различни лектори по съответния предмет. Всеки поток е разделен на няколко групи. Обикновено упражненията се водят по групи. Възможно е различните групи да имат различни асистенти за упражненията.

<br>

**Учебни занятия**

Има няколко вида учебни дисциплини - задължителни, задължителноизбираеми, свободноизбираеми и факултативни. Задължителноизбираеми, свободноизбираеми и факултативни предмети се записват онлайн по време на кампанията за избираеми дисциплини в началото на всеки семестър чрез СУСИ. Правилата за записване на тези предмети се дават на сайтовете на отделните факултети. При някои специалности спортът е задължителна дисциплина, а при други - не. Той също се записва онлайн през друга система. Повече информация за спорта има на \([СУ >> Университетът >> Департаменти >> Департамент по спорт](https://www.uni-sofia.bg/index.php/bul/universitet_t/departamenti/departament_po_sport)\). На сайта на конкретния факултет \([СУ >> Университетът >> Факултети](https://www.uni-sofia.bg/index.php/bul/universitet_t/fakulteti)\) има информация за учебния план на дадените специалности \(какви предмети се изучават през годините на образованието\), с какво се завършва \(дипломна работа, държавни изпити\) и какъв е разписът за семестъра \(зали и часове за провеждане на занятията\). В някои факултети е възможно студентите да разместят часовете на учебните занятия и да определят датите за изпитите. Продължителността и почивките между лекциите са различни при отделните факултети. Университетът разполага със система за електронно обучение. В нея в края на всеки семестър студентите могат анонимно да оценят качеството на образованието. Студентите са организирали общ облак, в който се събират учебни материали групирани по факултети и специалности. Чрез студентската карта може да вземате книги от университетската библиотека. Като студенти получавате достъп до електронната библиотека JSTOR чрез СУСИ акаунта си. СУ има собствено издателство, което понякога предлага намаления на цените на някои учебници. Те могат да се закупят и от книжарниците във факултетите.

<br>

**Други образователни въпроси**

На [СУ >> Студенти >> Учебни процедури и срокове](https://www.uni-sofia.bg/index.php/bul/studenti/uchebni_proceduri_i_srokove) са обяснени условията за явяване на поправителен и повишителен изпит, сливане на няколко курса и завършване за по-малко години, записване на втора специалност, прехвърляне в друга специалност или друга група и т.н. Повишителният изпит е за промяна на оценката, което невинаги означава повишаване на оценката. За повече информация по тези и други въпроси за образованието се обърнете към отдел „Студенти“ на съответния факултет. Информация за контакт с тях има на сайта на всеки факултет.

<br>

**Стипендии**

В началото на всеки семестър онлайн се кандидатства за стипендии на базата на успеха. В повечето случаи това става след първи семестър на първи курс, но при някои специалности може да се получи стипендия още през първи семестър чрез оценки от държавни зрелостни изпити. Част от специалностите са определени като приоритетни от Министерството на образованието и науката и затова студентите могат да кандидатстват едновременно за две стипендии. През определени периоди от годината се отпускат други специфични стипендии и награди от външни организации и фондации за високи образователни постижения в дадена област. Повече информация за срокове, условия и т.н. има на [СУ >> Студенти >> Стипендии](https://www.uni-sofia.bg/index.php/bul/studenti/stipendii). В СУ има комисия от студенти, която отговаря за разпределението на стипендиите.

<br>

**Студентски структури**

В СУ всеки факултет има собствен факултетен студентски съвет \(ФСС\). Също така има общ студентски съвет \(СС\). Всички те се състоят от студенти, които искат да помогнат за развитието на университета. Студентски съвет \(СС\) разполага с бюджет, който е процент от общия бюджет на университета. Ако имате проблем с образованието, идея за промяна или нужда от финансиране и помощ за осъществяване на проект, се обърнете към тях. Студентски съвет \(СС\) организира конкурса „Студент на годината“ и турнира SU Football Cup. Информация с какво друго се занимават и как може да станете член на подобна структура има на техните сайтове.

<br>

**Програма „Еразъм+“**

Тази програма позволява на студентите да учат в университет в друга държава за определен период от време. Повече информация за условията за кандидатстване има на сайта на програмата.

<br>

**Медии и култура**

СУ поддържа свои радио, телевизия, театър, Културен център. Повече информация за тях има в линковете надолу в тази страница.

<br>

**СУСИ**

Всеки студент има акаунт в системата за управление на студентската информация \(СУСИ\). С този акаунт получава достъп до всички останали електронни системи на СУ. Името на акаунта се получава от друга система, посочена по-долу. При първо влизане в СУСИ началната парола задължително трябва да се смени. Въпреки че е възможно, е желателно в новата парола да няма интервали. При проблеми с достъпа се обърнете към администраторите по факултети - [СУ >> Студенти >> Система за управление на студентска информация (СУСИ)](https://www.uni-sofia.bg/index.php/bul/studenti/susi_student) или [СУ >> Помощ](https://www.uni-sofia.bg/index.php/bul/pomosch). В СУСИ може да проверите кой поток и коя група сте, за да знаете кога имате часове по даден предмет. През СУСИ се осъществява записването на избираеми и факултативни дисциплини. Чрез тази система може да следите оценките и кредитите си от цялото следване в СУ. Даден изпит се брои като взет само и единствено ако в СУСИ е вписана оценката без значение дали я има в студентската книжка.

За да проверите коя група сте в специалността преди 1-ви октомври:

- влизате в СУСИ;

- отивате на „Съобщения“;

- избирате „Ново съобщение“;

- отивате на „Избери адрес“ и попълвате полетата по следния начин:

  - име или ключова дума - въвеждате вашето първо име на кирилица;

  - тип на търсения потребител - студент;

  - факултет - избирате вашия факултет;

  - учебен план - избирате вашата специалност и форма на обучение;

  - текуща учебна година - избирате най-новата учебна година;

  - курс - първи;

  - група - оставяте го празно.

След като попълните всичко задължително натиснете бутона „Търси“. При всяко следващо търсене процедурата се повтаря от начало до край.

<br>

**Електронна поща**

Всеки студент може да ползва електронната поща на университета. Желателно е да я активирате като влезете поне веднъж в нея. Може да ползвате пощата през приложение или имейл програма. Настройките са описани на [Конфигуриране на Outlook e-mail клиент](https://cas.uni-sofia.bg/outlook.html).

<br>

**Други**

Препоръчително е да влезете във фейсбук групите на съответния факултет. Частичен списък на някои фейсбук групи на някои факултети има най-отдолу на [страницата за кандидат-студенти](https://ksk-su.github.io/ksk).

На [Студентски съвет >> Анонимни сигнали, препоръки и предложения](https://sustudents.bg/?p=10531) може да подавате сигнали към Студентски съвет за проблеми в СУ.

Няколко дни преди началото на учебната година някои факултети организират събитието Freshers’ Weekend за първокурсници. Проверете дали вашият факултет е сред тях.

Ако нямате студентска карта или е изтекла, ви трябва уверение от отдел „Студенти“, за да докажете пред дадена институция, че сте студент. Уверенията се купуват от книжарницата.

Ако ще постъпвате на работа се свържете с отдел „Студенти“, за да нямате проблеми със здравното осигуряване.

Като студенти на СУ имате право да ползвате безплатен лицензиран Microsoft Office 365. В сградите на СУ може да използвате международната академична безжична мрежа Eduroam. СУ е част от международната организация за споделени ресурси eduGAIN.

Местоположението на факултетите е отбелязано на [тази карта](https://www.google.com/maps/d/viewer?mid=1s4Ya388ZF5FXFn-VDsYJU1Kx2iy_l5B1).

Информация за студентските столове за хранене на СУ има на сайта на [Поделение „Социално-битово обслужване“ >> Студентски столове](https://uni-campus.net/?p=17) и [Поделение „Социално-битово обслужване“ » Нормативни актове](https://uni-campus.net/?p=19).

<br>

**Полезни връзки**

- Сайтове

  - [Софийски университет „Св. Климент Охридски“](https://www.uni-sofia.bg)

  - [Проверка на СУСИ акаунт](https://cas.uni-sofia.bg)

  - [Система за управление на студентската информация \(СУСИ\)](https://susi.uni-sofia.bg)

  - [Електронна поща](https://email.uni-sofia.bg)

  - [Електронно обучение](https://elearn.uni-sofia.bg)

  - [Електронно хранилище за учебни материали](https://sustudents.bg/?p=7210) \(актуални линкове търсете във фейсбук групите на факултетите или попитайте членовете на ФСС към съответния факултет\)

  - [JSTOR](https://jstor.uni-sofia.bg)

  - [Университетска библиотека](https://libsu.uni-sofia.bg)

  - [Университетско издателство](https://unipress.bg)

  - [Еразъм+](https://erasmus.uni-sofia.bg/site/su/)

  - [Културен център](https://culturecenter-su.org)

  - [Театър-лаборатория „Алма Алтер“](https://almaalter.org)

  - [Студентска телевизия Алма Матер](https://amtv.bg)

  - [Студентски съвет](https://sustudents.bg)

  - [Office 365](https://365.uni-sofia.bg)

  - [Eduroam](https://eduroam.uni-sofia.bg)

- Facebook

  - [Sofia University "St. Kliment Ohridski"](https://www.facebook.com/12814691906)

  - [Комисия по стипендии, награди и помощи към Студентски Съвет при СУ](https://www.facebook.com/1817874048475702)

  - [Университетска библиотека "Св. Климент Охридски"](https://www.facebook.com/510100392378391)

  - [Университетско издателство "Св. Климент Охридски"](https://www.facebook.com/755798237887279)

  - [Университетска книжарница](https://www.facebook.com/110873861575935)

  - [Департамент по спорт в СУ](https://www.facebook.com/126565090700996)

  - [Erasmus+ Sofia University](https://www.facebook.com/461280900938922)

  - [Сектор "Кариерно развитие" при Софийски университет "Св. Климент Охридски"](https://www.facebook.com/1403948233261931)

  - [Културен център на Софийски университет](https://www.facebook.com/1625252364357665)

  - [Alma Alter](https://www.facebook.com/246158832474631)

  - [Alma Mater TV](https://www.facebook.com/117061561281869)

  - [Радио Алма Матер](https://www.facebook.com/727585614106212)

  - [Студентски съвет при СУ](https://www.facebook.com/216814626859)

- Instagram

  - [Sofia University](https://www.instagram.com/sofia.university.official/)

  - [Sofia University Students](https://www.instagram.com/suindetails/)

  - [УИ "Св. Климент Охридски"](https://www.instagram.com/university.press.sofia/)

  - [Университетска книжарница](https://www.instagram.com/university.press.bookstore/)

  - [Алма Хермида](https://www.instagram.com/alma_alter_theatre/)

  - [Алма Матер ТВ](https://www.instagram.com/alma_mater.tv/)

- YouTube

  - [Sofia University Library](https://www.youtube.com/channel/UCDjVyXH_25leF0Un4xfnQRA)

  - [Културен център на Софийски университет](https://www.youtube.com/channel/UC05_9QymIPD717Hlj1cVEjw)

  - [Theatre Studio](https://www.youtube.com/channel/UC46t8FhYMJkVLSiOJ0J7Ouw)

  - [Alma Mater](https://www.youtube.com/channel/UCDM0znk3cVGkoT_mt9e1ffQ)

За да намерите други полезни сайтове за дадена специалност, прегледайте тези страници с кои други са свързани.

<br>

[Назад към началната страница](https://ksk-su.github.io)
