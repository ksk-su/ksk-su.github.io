[Назад към началната страница](https://ksk-su.github.io)

<br>

**Информацията на тази страница е обновена за последно на 29.02.2024.**

<br><br>

**Моля, първо прегледайте страницата [„Обща информация за първокурсници“](https://ksk-su.github.io/su)!**

<br>

**Пояснение**

Линкове към споменатите електронни системи има най-отдолу на тази страница.

<br>

**Обща информация**

За въпроси, свързани с разписа \(дати, часове, зали\) на лекции, упражнения, изпити, се обръщайте към „Учебен отдел“ в каб. 209 \([ФМИ >> Структура >> Администрация >> Учебен отдел](https://fmi.uni-sofia.bg/node/2083)\). За въпроси по програма „Еразъм+“ и за признаване на кредити от стаж - към Кариерния център в каб. 203 \([Кариерен център >> Контакти](https://career.fmi.uni-sofia.bg/node/3)\). За всички останали въпроси по учебната дейност се обръщайте към отдел „Студенти“ в каб. 221 \([ФМИ >> Структура >> Администрация >> Отдел „Студенти“](https://fmi.uni-sofia.bg/node/2079)\).

Най-актуална информация за ФМИ се публикува на сайта на факултета във:
- [ФМИ >> Актуално](https://fmi.uni-sofia.bg/node/7452);
- [ФМИ >> Новини >> Последни новини](https://fmi.uni-sofia.bg/news);
- [ФМИ >> Новини >> Събития](https://fmi.uni-sofia.bg/events).

<br>

**Начало на учебната година**

Учебната година за ФМИ се открива в началото на октомври като на сайта на факултета предварително се обявява датата и часа. Тогава се раздават студентските книжки на първокурсниците и се представят наставниците на специалността \([ФМИ >> Полезна информация за >> Програма ЕОС >> Наставници във ФМИ по програма ЕОС](https://fmi.uni-sofia.bg/node/7215)\). Това са хора, към които се обръщате за организиране на допълнителни обучения по даден предмет, при проблеми и въпроси относно учебната дейност и др.

<br>

**Учебни часове**

Разписанието на занятията за семестъра и промените в него се обявяват на сайта на факултета \([ФМИ >> Полезна информация за >> Студенти >> Разпис](https://fmi.uni-sofia.bg/node/7370)\). Лекциите и упражненията са по 45 минути и приключват на кръгъл час \(например от 10:15 до 11:00 или от 11:15 до 12:00, въпреки че в програмата пише, че започват в 10:00 или 11:00\). Почивките са по 15 минути и започват на кръгъл час \(например от 10:00 до 10:15 или от 11:00 до 11:15\). Занятията се провеждат онлайн в системата за електронно обучение на ФМИ или присъствено в сградата на ФМИ и някои зали на ФХФ и ФзФ. Трите факултета \(ФМИ, ФХФ, ФзФ\) се намират един до друг в общ кампус в квартал „Лозенец“ в София.

<br>

**Сесия**

Изпитите през сесията започват точно в часа, който пише в разписанието, т.е. в кръгъл час за разлика от лекциите и упражненията. Датите, часовете и залите на изпитите през сесията предварително се уговарят с преподавателите като един отговорник на специалност, курс и поток попълва тази информация в документ за заявка за изпити, получен от „Учебен отдел“. На сайта на ФМИ се обявява кога и как може да получи този документ. Датите, часовете и залите за изпитите се съобразяват спрямо възможностите на факултета, така че може желанията ви да не бъдат удовлетворени. Ако бъдете скъсани на даден изпит, имате право на второ явяване на изпита през друга сесия без да плащате, след което за всеки следващ път се заплаща по 30 лв. \(семестриално завършилите по 50 лв.\) за всеки отделен изпит. Таксата може да платите по банков път \([ФМИ >> Бързи връзки >> Образци на документи >> Банкова сметка на ФМИ в лева](https://fmi.uni-sofia.bg/node/7385)\).

<br>

**Учебни материали**

Има 5 основни начина за намиране на необходимата информация за изпитите през сесията:
- купувате си нови учебници от книжарницата;
- купувате си стари учебници от студенти от горни курсове;
- вземате си учебници от библиотеката на ФМИ;
- лекции на колегите ви;
- интернет. Има голямо количество материали, качени в системата за електронно обучение, на сайтовете на факултета и на катедрите, в облачни пространства на студенти от горни курсове и др. Всеки студент може да качва записките си онлайн, за да помогне на колегите си. Това е кратък списък на най-известните източници на учебни материали за ФМИ:
  - [ФМИ >> Полезна информация за >> Студенти >> Учебници](https://fmi.uni-sofia.bg/node/7249)
  - [ФМИ >> Програма ЕОС >> Комплекти задания за домашни и контролни работи](https://fmi.uni-sofia.bg/node/7234)
  - [ФМИ >> Полезна информация за >> Студенти >> Изпити >> Теми, давани на държавен изпит](https://fmi.uni-sofia.bg/node/7343)
  - [Онлайн библиотека на ФМИ](https://debian.fmi.uni-sofia.bg/study/)
  - [Видео лекции по математика](https://math-online.xyz)
  - [Видео лекции по програмиране](https://www.youtube.com/channel/UCWU0do7jExWZ8QrzkfxD3WA)
  - [Лекциите на ФМИ: ФМИ за начинаещи](https://fmi.wikidot.com)
  - [Учебни материали в pCloud](https://u.pcloud.link/publink/show?code=kZEsNWZ85cYym2f0jh9ryV05aw254DQvlUV)
  - [ФСС при ФМИ >> Полезни ресурси >> Бакалаври](https://fss.fmi.uni-sofia.bg/?p=125)
  - [Учебни материали в SharePoint](https://goo.gl/9u25gE)
  - [Учебни материали в MEGA](https://mega.nz/folder/1QByVRga#WANuWxKYLUhWW3KNTSitMA)
  - [Още учебни материали](https://ivasilev.net/files)
  - [Държавен изпит](https://mega.nz/folder/iVohxYAB#z3xMHP0wNV0x8GlNiNccvQ)
  - [Държавен изпит - информатика](https://github.com/fchitakova/state-exam-preparation)
  - [Кандидатстване за магистратура](https://drive.google.com/drive/folders/1WyHGliFM9CpE2srkYMTsej_FZPmhWDiz)
  - [Кандидат-магистри](https://mega.nz/folder/CconVYzY#J-kxpeEz2GVm53z1jMLQ0g)

<br>

**Библиотека**

За да вземете книги от библиотеката ви трябва валидна студентска карта или читателска карта за СУ. Подробни условия за заемане на литература може да намерите на [ФМИ >> Библиотека](https://fmi.uni-sofia.bg/node/41). Ако имате стари учебници, може да ги дарите на библиотеката, за да ги използват бъдещите ви колеги.

<br>

**Електронно обучение**

Онлайн платформата за електронно обучение на ФМИ е различна от общата система за електронно обучение на СУ. В нея може да получавате и предавате домашни и проекти, да се информирате за промени в програмата и изпитите, да се свързвате с преподаватели, да получите достъп до други учебни материали. В края на всеки семестър може да попълните анонимна анкета за качеството на образованието.

<br>

**Избираеми дисциплини**

Всяка бакалавърска програма има задължителни дисциплини. Те обаче не покриват минимума от 240 ECTS кредита за завършване. Затова има избираеми дисциплини. Преди да започне кампанията за записване на избираеми предмети на сайта на ФМИ се обявява техният пълен списък, таблица с информация от коя категория са и колко кредити дават, преподавателите и анотациите на курсовете \(кратко обобщение на това какво ще се изучава по съответната дисциплина\). Всеки студент трябва да вземе определен брой избираеми дисциплини от конкретни категории. За всяка специалност броят на избираемите от дадена категория е различен. Този брой е посочен в учебния план \(списък с всички учебни предмети по специалността за целия период на обучение\) за съответната специалност за студенти, приети през конкретната учебна година \([ФМИ >> Обучение >> Академични програми >> Бакалавърски програми](https://fmi.uni-sofia.bg/bachelors-programmes)\). Почти всяка избираема дисциплина има минимален препоръчителен курс на студентите, които искат да я запишат, защото са необходими начални знания за разбиране на материала по предмета. Това не създава допълнителни ограничения и например може студент от първи курс да запише избираема, подходяща за четвъртокурсници, или обратното. Някои избираеми предмети имат задължителен курс за записване на студентите. Такива избираеми могат да се запишат само в един определен семестър от цялото образование. Допълнителна информация за дисциплините ще намерите като използвате търсачката в двете фейсбук групи на ФМИ или на [ФМИ >> Полезна информация за >> Студенти >> Кампания за избираеми дисциплини >> Архив на избираемите дисциплини](https://fmi.uni-sofia.bg/node/7549). Сроковете и условията за записване на избираеми също се обявяват предварително на сайта на факултета. Записването става през СУСИ. Има лимит на записаните избираеми дисциплини от един студент за една кампания. Всеки учебен предмет има максимален брой на студенти, които могат да го запишат, и при надхвърляне на лимита се получава опашка на чакащи. Обърнете внимание на типа кампания, т.е. дали е с право на отписване на втори етап, или не. Подробни разяснения за записването на избираеми дисциплини има на [ФМИ >> Полезна информация за >> Студенти >> Електронни услуги >> Система за управление на студентската информация (СУСИ) >> Помощна информация >> Записване за избираеми дисциплини](https://fmi.uni-sofia.bg/node/7427). Ако сте изпуснали обявените срокове или сте се записали в опашката на чакащите, то след края на кампанията ПОНЯКОГА се разрешава записване с молба до преподавателя по съответния курс. Отписването на избираеми курсове се осъществява при определени условия и НЕ винаги може да се направи. Разяснения ще получите от отдел „Студенти“.

Избираемите курсове са достъпни и за магистри. Затова ако имате планове за магистърска степен, проверете дали имате право да записвате дисциплини, които сте изкарали през бакалавърската си степен. За справка търсете отдел „Студенти“. При избираемите предмети има разлика дали не сте се явили на изпит или имате двойка \(за разлика от задължителните, при които и в двата случая имате двойка\). При кандидатстване за стипендия и за общежития имате право на 3 изпита по избираеми предмети, на които не сте се явявали на изпит, така че те да не се считат към успеха. Също може да завършите с до 3 такива невзети избираеми дисциплини.

<br>

**Факултативен модул**

Единствено завършилите специалност „Математика и информатика“ получават учителска правоспособност. За да могат студенти от други специалности да работят като учители по математика и/или информатика трябва след завършването си да изкарат платен курс по следдипломна квалификация \([ФМИ >> Прием >> Продължаващо обучение](https://fmi.uni-sofia.bg/node/6389)\) или по време на бакалавърската си степен да запишат безплатен факултативен модул \([ФМИ >> Обучение >> Академични програми >> Бакалавърски програми](https://fmi.uni-sofia.bg/bachelors-programmes)\). За повече информация вижте [Катедра „Обучение по математика и информатика“ >> Студенти >> Модули за учител](https://omi.fmi.uni-sofia.bg/?p=44). Ръководители на тези допълнителни курсове ще ви обяснят през кой семестър и при какви условия се записва този модул, дали оценките и кредитите от тези предмети се считат към дипломата при завършване и при пресмятане на успеха за стипендии и общежития. Обърнете внимание, че модулът е факултативен, а не задължителен или избираем.

<br>

**Спорт**

Проверете дали спортът е задължителен предмет, дали участва в успеха за кандидатстване за стипендии, общежития, при изчисляване на средния успех от дипломата при завършване и дали носи кредити за студенти от вашата специалност, приети през съответната година. Отговор ще получите от отдел „Студенти“.

<br>

**Стипендии и награди**

Специалностите във ФМИ получават по две стипендии - държавна и такава за приоритетни специалности. При държавните стипендии е важно да се отбележи, че за някои бакалавърски и магистърски програми стипендиите са общи, т.е. ви е необходим по-висок успех. Подробна информация за кампанията и условията за стипендиите ще намерите на [СУ >> Студенти >> Стипендии](https://www.uni-sofia.bg/index.php/bul/studenti/stipendii). Факултетът дава награди на свои изявени студенти. За повече информация вижте [ФМИ >> Полезна информация за >> Студенти >> Конкурси](https://fmi.uni-sofia.bg/node/6907) и [ФМИ >> Състезания >> Студенти](https://fmi.uni-sofia.bg/node/9476). Допълнително външни за СУ фондации също отпускат стипендии в областта на математиката и информатиката.

<br>

**Преподаване**

Във ФМИ студенти от втори и по-висок курс могат да станат асистенти по дадена дисциплина, т.е. да водят упражненията на колеги от по-малки курсове. Това носи кредити и се заплаща. Причините да искате да станете асистенти може да са желанието и умението ви за преподаване и евентуално развитие в тази сфера \(кредитите и парите не си струват времето за подготовка и усилията при преподаване\). За целта трябва да се свържете с лектора по съответния предмет. Електронни пощи, телефонни номера и кабинети на преподавателите ще намерите на [ФМИ >> Академичен състав](https://fmi.uni-sofia.bg/faculty-staff). Информация за срокове и необходими документи има на [ФМИ >> Полезна информация за >> Преподаватели >> Хонорувани преподаватели](https://fmi.uni-sofia.bg/node/7279).

<br>

**Записване на горен курс**

Всяка година правилата са различни. Обикновено ако имате до 3 невзети изпити от текущата учебна година и нямате невзети изпити от минали години, имате право да запишете следващата. В противен случай се подава молба за записване на горен курс в отдел „Студенти“. Семестриалната такса може да платите през СУСИ \([ФМИ >> Полезна информация за >> Студенти >> Електронни услуги >> Система за управление на студентската информация (СУСИ) >> Помощна информация >> Такси](https://fmi.uni-sofia.bg/node/7428)\) или по банков път \([ФМИ >> Бързи връзки >> Образци на документи >> Такси за обучение - начини на плащане](https://fmi.uni-sofia.bg/node/7236)\).

<br>

**Завършване**

Почти всички бакалавърски програми се завършват с един държавен изпит \(ДИ\) с изключение на специалност „Математика и информатика“, при която са три. Държавният изпит се състои от две части - практическа и теоретична, които се провеждат в два дни. Включва се материал от всички учебни години, т.е. по една или няколко теми от изучаваните предмети. Препоръчително е междувременно докато учите през четирите години да събирате темите, давани на ДИ, да поискате от преподавателя по съответната дисциплина примерно разписана тема от конспекта за ДИ и да пазите алгоритмите за решаване на практическата част към всяка тема. За повече информация вижте [ФМИ >> Полезна информация за >> Студенти >> Изпити](https://fmi.uni-sofia.bg/node/7342). За кандидатстване за магистратура във ФМИ е необходима минимална обща оценка от дипломата за завършена степен бакалавър. Информация за това каква е тази минимална оценка и каква е формулата за образуване на общата оценка от дипломата ще получите от отдел „Студенти“.

<br>

**Кариерен център**

Кариерният център организира ежегодния „Форум на кариерното развитие“. На сайта се обявяват свободни работни места, подходящи за студенти от ФМИ. Там се признават кредити от проведен стаж във фирми, с които университетът има сключено споразумение за сътрудничество. Занимава се с въпроси по програма „Еразъм+“ \([ФМИ >> Обучение >> Програма „Еразъм+“](https://fmi.uni-sofia.bg/node/6853)\).

<br>

**Факултетен студентски съвет**

На сайта им ще намерите работно време и контакти на отделите във ФМИ, образци на административни документи, информация за клубовете по интереси, зала 100, турнирите по белот, бридж, шах, табла, бордови игри, джаги, тенис на маса, League of Legends, CS:GO \(FMI Game Olympics\), футбол, волейбол, баскетбол, лека атлетика \(FMI Sport Tournaments: Challenge yourself, FMI Sportsmania\), за традиционните хакатони по програмиране \([HackFMI](https://hackfmi.com), FMI\{Codes\}, Google's Hash Code, FMI AlgorithmiClash\), конференцията FMI All-Stars, коледните куизи, коледното списание, филмовите вечери \(FMI: Nights of Horror, Студентска филмова вечер\), благотворителните базари, инициативите за кръводаряване, събиране на пластмасови капачки и разделно събиране на отпадъци, за събитията за първокурсници в началото на учебната година \(Freshers’ Weekend\), връзки към учебни материали и към много други полезни сайтове.

<br>

**Копиране, принтиране, сканиране**

Има [книжарница във ФМИ](https://goodboox.bg), друга на главния вход на ФХФ, малък офис до бариерата на ФХФ и магазин Office 1 Superstore по булеварда в посока към метростанция „Джеймс Баучер“. Проверете на кои места освен да копирате, може да принтирате и да сканирате.

<br>

**Хранене**

Във ФзФ има студентски стол \([Поделение „Социално-битово обслужване“ >> Студентски столове >> Стол Физика](https://uni-campus.net/?p=17) и [Открит бе новият стол на Физическия факултет](https://www.uni-sofia.bg/index.php/bul/novini/novini_i_s_bitiya/otkrit_be_noviyat_stol_na_fizicheskiya_fakultet)\). С трамвай №10 се стига до стола на УАСГ, а спирката е на стотина метра от главния вход на ФМИ. Във факултета има лавка \([Поделение „Социално-битово обслужване“ >> Студентски столове >> Кафене „Лозенец“](https://uni-campus.net/?p=17)\). Около ФМИ има магазин BILLA, няколко заведения, плод-зеленчук, магазин за цигари, кафе и алкохол, малка сладкарница и няколко други места за закуски.

<br>

**Други**

Препоръчително е да влезете във фейсбук групите на ФМИ. Линкове към тях има най-отдолу на [страницата за кандидат-студенти](https://ksk-su.github.io/ksk).

На [Факултетен студентски съвет при ФМИ >> За нас >> Кутия за идеи](https://fss.fmi.uni-sofia.bg/?p=2121) може да подавате предложения към Факултетен студентски съвет при ФМИ.

Може да се преместите от една специалност в друга, ако имате достатъчен успех и при някои други условия. Повече информация за това ще получите от отдел „Студенти“.

Може да посещавате всички дисциплини във ФМИ независимо дали са за вашата специалност, или не, дали сте ги записали, или не.

Ако загубите/намерите вещ, я потърсете/оставете при охраната.

Като студенти на ФМИ имате право да използвате лицензиран софтуер \([ФМИ >> Полезна информация за >> Студенти >> Електронни услуги >> Софтуерни продукти от Microsoft за студенти на ФМИ](https://fmi.uni-sofia.bg/node/8261)\).

Ако сте с автомобил, трябва да знаете, че паркирането в зоната около ФМИ е платено \([Център за градска мобилност >> Паркиране >> Почасово платено паркиране](https://www.sofiatraffic.bg/bg/parking/pochasovo-plateno-parkirane/p/1)\).

<br>

**Полезни връзки**

- Сайтове

  - [ФМИ](https://fmi.uni-sofia.bg)

  - [Електронно обучение във ФМИ](https://learn.fmi.uni-sofia.bg)

  - [Кариерен център при ФМИ](https://career.fmi.uni-sofia.bg)

  - [Дни на кариерата във ФМИ](https://dni.career.fmi.uni-sofia.bg)

  - [Факултетен студентски съвет при ФМИ](https://fss.fmi.uni-sofia.bg)

  - [FMI{Codes}](https://fmicodes.com)

- Facebook

  - [Факултет по математика и информатика, СУ](https://www.facebook.com/109130044718706)

  - [Кариерен център към ФМИ на СУ "Св. Климент Охридски"](https://www.facebook.com/1511564249071437)

  - [Магистърски програми във ФМИ](https://www.facebook.com/1060943333995661)

  - [Кръжок по математика към ФМИ на СУ](https://www.facebook.com/100087348804103)

  - [Факултетен студентски съвет при ФМИ](https://www.facebook.com/160019734023849)

  - [Freshers' Weekend: FMI Edition](https://www.facebook.com/850447241789585)

  - [Студентски компютърен клуб към ФСС при ФМИ](https://www.facebook.com/432962273440804)

  - [FMICodes](https://www.facebook.com/413481045693567)

  - [FMI All-Stars](https://www.facebook.com/216584685812258)

  - [FMI League of Legends Tournament](https://www.facebook.com/732086293532051)

  - [FMI Christmas Week](https://www.facebook.com/1420345941532326)

  - [Green FMI](https://www.facebook.com/102519338712178)

- Instagram

  - [Факултет по математика и информатика, СУ](https://www.instagram.com/fmi_sofia_university/)

  - [Факултетен студентски съвет](https://www.instagram.com/lifeinfmi/)

- Linkedin

  - [Faculty of Mathematics and Informatics](https://www.linkedin.com/company/faculty-of-mathematics-and-informatics)

  - [FMI Students' Council](https://www.linkedin.com/company/fmi-students-council)

- YouTube

  - [Факултет по математика и информатика, СУ](https://www.youtube.com/channel/UCZahUwuoggu6YbEHN8-N8og)

  - [Faculty of Mathematics and Informatics of Sofia University](https://www.youtube.com/channel/UCqXWQqvsbLgTHrNQ7JjbGig)

  - [FSS FMI](https://www.youtube.com/channel/UCvTdrK4-Cfflf8ALC9RKMzQ)

За да намерите други полезни сайтове за дадена специалност, прегледайте тези страници с кои други са свързани.

<br>

[Назад към началната страница](https://ksk-su.github.io)
